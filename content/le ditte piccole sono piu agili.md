title: Le ditte piccole sono più agili?
lang: it
tags: mix, agile
Category: Mix
Date: 2014-09-14

Per farla breve: no.

La credenza tutta italiana che una ditta piccola sia più dinamica, possa meglio scartare gli ostacoli e rispondere ai problemi più velocemente è sbagliata.

Molto spesso ditte si appoggiano per sviluppare a piccole realtà perché le vedono più reattive, perché possono parlare col titolare o il programmatore direttamente, senza passare per segretarie, ticket o altri livelli di burocrazia.

Quali sono i contro di questo rapporto diretto?

1. disturbare un programmatore lo rende meno efficiente, anzi gli fa introdurre spesso errori nel codice, il che porta ad una efficienza negativa.
1. parlare direttamente con il titolare, che magari non ha competenze specifiche nello sviluppo, che segue altri 20 progetti, è solo fonte di confusione.

Il rapporto cliente/fornitore va regolamentato; più la il fornitore è piccolo, più queste regole devono essere rigide ed applicate. Qui nasce l'esigenza di un sistema di ticketing o affini. Perché non la mail? Perché la quantità di rumore sulla mail è troppo elevato, non si può fatturare direttamente da una mail (mentre è possibile da un sistema di ticketing), su una mail non si possono aggiungere attributi come 'ore lavorate', 'stime', 'priorità', ...

E per quello che riguarda il supporto?

In una piccola ditta chi ha seguito e magari fatto il progetto in modalità 'one man project' può non avere tempo per controllare i problemi, magari urgenti, perché su un altro progetto ugualmente strategico. Se il progetto è stato sviluppato da un team, chiunque del team potrebbe fare assistenza. Ma spesso in ditte piccole non ci sono team sui progetti, ma persone. Più che altro per cattiva abitudine e 'cattivo management' alla italiana. Ritengo che anche una ditta piccola possa avere dei team sui progetti, solo deve seguire pochi progetti e ben pagati.

Una piccola ditta di sviluppo software non può permettersi di garantire supporto 24/7 e se lo fa qualcuno potrebbe essere scontento di questo (leggi come 'licenziarsi'), perché non ha le risorse umane per farlo; al contrario una ditta di 50 persone non ha nessun problema a trovare 2 o 3 di esse che a turno coprano la notte o i weekend.
Una grande ditta, se lo vuole, può essere più dinamica di una piccola, perché crea un distaccamento con 5 persone, altamente rimpiazzabili e affiancabili da altri 100, con un budget e li mette a lavorare. Vedi Google.

Affidare un progetto a una piccola ditta è come affidare la consegna di un pacco ad un privato che guida una panda.

La panda schiverà meglio gli ostacoli? Eviterà la coda in autostrada? E se l'autista si ammala?
Il camion delle poste, magari non scarterà i problemi, ma ci passerà sopra. E gli autisti non sono solo uno.

Analizziamo la cosa da un punto di vista 6 sigma, ovvero dell'affidabilità. Consideriamo i tempi di consegna.

![postavsprivato]({filename}/images/posta.png)

Analizzando la frequenza dei tempi di consegna (del pacco o del progetto, come volete) rispetto ad una ipotetica data di consegna, vediamo che la panda ha più possibilità di fallire la consegna in tempo, mentre il camion della posta ha tempi più costanti. Non rischia mai di consegnare prima, ma nemmeno dopo.

**Quanto costa consegnare in ritardo?** A volte nulla, a volte più del progetto stesso. Qui le logiche sono troppo diverse per analizzarle; "se non consegniamo in 30 minuti la pizza è gratis" dopo 30 minuti porta una perdita e un mancato guadagno, ma se si consegna a 29 minuti tutto ok.

Quindi non diamo progetti da fare a ditte piccole?

Ci sono ditte piccole che usano buone pratiche e offrono un buon compromesso. Come individuarle? Cercate quelle che vi sembrano più rigide. Ovviamente dovete anche valutare la competenza, ma questo è un altro discorso. **"Smart and get things done"**, uno può essere competente finché vuole, ma se non porta a termine un progetto non serve a nulla.

Ed estremizzando la ditta verso micro-ditta e verso il freelance?

I freelance dovrebbero essere usati come affiancamento per formare o imbastire il lavoro, per poi lasciare il personale interno a finire di cucire il tutto.

Usare un freelance per 'fare' interamente un progetto genera il problema di mantenimento del progetto stesso. Un giorno dopo la consegna del progetto il freelance può essere a Cuba o su un altro progetto meglio pagato.


